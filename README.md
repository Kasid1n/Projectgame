เป็นเกมแนว Turn-Based ตัวเกมจะให้เราสวมบทบาทเป็นนักผจญภัยที่เดินทางไปตามหาจอกศักดิ์สิทธิ์ในดันเจี้ยนแห่งหนึ่ง

โดยเริ่มต้นเราจะมีอาวุธเริ่มต้นให้เลือก เพื่อที่จะนำติดตัวไปใช้ในการผจญภัย โดยอาวุธแต่ละชนิดมีค่าพลังและความสามารถที่แตกต่างกัน จากนั้นเราจะเข้าสู่ดันเจี้ยน ในหน้าจอจะแสดงพลังชีวิตของเรา ค่าประสบการณ์ และเงิน ภายในดันเจี้ยนเราจะได้พบเจอกับอุปสรรคที่จะถูกสุ่มขึ้นมาซึ่งจะแตกต่างกันในทุกครั้งที่เล่น ถ้าหากพบเจอศัตรูก็จะมีการแสดงค่าพลังชีวิตของศัตรูขึ้น และเข้าโหมดสู่การต่อสู้ โดยเป็นการต่อสู้แบบผลัดกันออกแอคชั่นสลับกันระหว่างผู้เล่นกับศัตรูโดยจะสุ่มฝ่ายป้องกันและฝ่ายโจมตี โดยแต่ละฝั่งจะมีแอคชั่นที่ต่างกัน โดยศัตรูจะมีหลากหลายแบบและแต่ละแบบก็จะมีค่าพลังเฉพาะตัวของตัวเอง ส่วนเราจะสามารถออกแอคชั่นได้ดังนี้ 

จะมีการสุ่มฝ่ายเป็นฝ่ายโจมตีและฝ่ายป้องกันโดยฝ่ายโจมตีจะเลือกแอคชั่นได้ 4 แอคชั่นคือ โจมตี ใช้สกิล โจมตีหนัก และ ฟื้นฟู 
ส่วนฝ่ายป้องกันจะมีแอคชั่นที่จับคู่กับฝ่ายโจมตีคือ ป้องกัน(ลดความเสียหายการโจมตี) หลบ(หลบสกิล) โต้กลับ(สะท้อนการโจมตีหนัก) และ ยอมแพ้ โดยหากเลือกการป้องกันไม่ตรงกับฝ่ายโจมตีแอคชั่นการป้องกันนั้น ๆ จะไม่มีผล

นอกจากศัตรูแล้วเรามีโอกาสจะได้เจอกับเพื่อนมนุษย์ภายในดันเจี้ยนซึ่งอาจจะมาขายไอเทมให้ หรือบางทีเราอาจจะเจอกับกล่องสมบัติซึ่งเรามีโอกาสสุ่มเปิดได้เป็นค่าประสบการณ์ หรือเงิน

เมื่อเดินสำรวจเข้าไปในดันเจี้ยนเรื่อย ๆ เรามีโอกาสจะได้เผชิญหน้ากับศัตรูระดับสูงซึ่งหากเราเลือกที่จะต่อสู้และได้รับชัยชนะ เราจะได้จอกศักดิ์สิทธิ์มาทันทีและถือเป็นการจบเกม หรือไม่อย่างนั้นเราก็สามารถเดินสำรวจไปจนพบกับจอกศักดิ์สิทธิ์เลยก็ได้เช่นกันและถือเป็นการจบเกมเช่นกัน และสุดท้ายระหว่างตะลุยดันเจี้ยนหากพลังชีวิตของเราหมดลงก็จะถือเป็นการจบเกมนั่นเอง


